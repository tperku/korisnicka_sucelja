---
title: "EHF Europska liga: Od tri prilike, nijedan prolaz"
date: "2020-09-05"
---

Od tri hrvatska kluba koji su igrali uzvratne susrete 1. kola EHF Europske lige, dalje je prošla jedino Dubrava. Gorica je doživjela težak poraz od rumunjske Potaise Turde 27:32, čime su ispustili svoju prednost iz prvog susreta od plus dva. Dubrava je pak teško stradala od Kriens – Luzerna 19:28, jedinu pobjedu izborila je vinkovačka Spačva protiv Metalurga 29:25, ali im to nažalost nije bilo dovoljno za prolaz dalje jer su prvi susret izgubili sa sedam razlike.

HRK GORICA – AHC POTAISA TURDA 27:32 (26:24)
Koliko je iskustvo važno u europskim susretima, najbolje se vidjelo u susretu Gorice i AHC Potaisse Turde. Premda je Gorica iz Rumunjske donijela plus dva (26:24), Rumunji su od starta bili u prednosti. Prvi put su plus tri koliko im je bilo dovoljno za prolaz dostigli već u 12-oj minuti (4:7). Do poluvremena su stigli do sedam pogodaka razlike (11:18). U nastavku je Goriva pokušala sve što je u njezinoj moći da to dostigne, ali nikada nije uspjela doći na zaostatak manji od šest pogodaka. Sa šest pogodaka Dominik Novak bio je najbolji u redovima Gorice. Kod rumunjskog sastava prvo ime bio je Radu Cristian Ghita sa devet pogodaka.

DUBRAVA – KRIENS -LUZERN 19: 28 (27:29)
Poput Gorice i Dubrava se brzo raspala u svojoj igri i nije uspjela ozbiljnije parirati sastavu koji vodi Goran Perkovac. Već na poluvremenu Kriens-Luzern je imao četiri pogotka razlike. U nastavku je ta njihova prednost stalno rasla do kočnih plus devet. Nitko u dubravi nije postigao više od tri pogotka. Kod švicarske momčadi prvo ime Ammar Idrizi s pet pogodaka iz pet pokušaja.

SPAČVA VINKOVCI – METALURG 29:25 ( 28:35)
Obraz hrvatskih predstavnika osvjetlala je jedino Spačva. Oni su dobili favorizirani Metalurg 29:25. Ali kako su u prvom susretu zaostali minus sedam jasno je da to nije bilo dovoljno za prolazak dalje. Ipak kapa do poda za pobjedu u Vinkovcima, jer to je dio bodova za hrvatski koeficijent u budućnosti. Na predahu je bilo 14:14. U nastavku je to uglavnom bila ravnopravna utakmica, s pogotkom ili dva razlike za Vinkovčane. Tek u završnici Metalurg je malo popustio i Spačva je upisala pirovu pobjedu. S devet pogodaka prvi strijelac domaćina bio je Marko Nađ. Kod gostiju najbolji naš Marijan Marić s pet pogodaka.

Hrvatska je tako u drugom kolu EHF Europske lige ostala samo s jednim predstavnikom Nexeom iz Našica.
