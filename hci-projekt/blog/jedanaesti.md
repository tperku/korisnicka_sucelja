---
title: "EHF EURO 2020: Težak ždrijeb za naše rukometašice"
date: "2020-06-18"
---

U Beču su ždrijebom određene skupine Europskog prvenstva za rukometašice, koje zajednički organiziraju Danska i Norveška od 03. – 20. prosinca 2020. godine. Hrvatska nije imala previše sreće, jer je dobila vrlo zahtjevnu skupinu.

Naša reprezentacija nalazila se u četvrtom šeširu ili potu zajedno s reprezentacijama Slovenije, Poljske i Češke. Ždrijeb je bio poludirigiran, jer su Danska, Norveška, Nizozemska i Švedska unaprijed bile raspoređene u skupine, odnosno gradove u kojima će igrati. Tako je Danska smještena u skupini A i nastupat će u Herningu. Norveška je odabrala skupinu D, odnosno grad Trondheim. Švedska je izabrala da igra u Danskoj u skupini B i gradu Fredrikshavenu, a Nizozemska je pak dobila skupinu C i norveški Trondheim. Nakon što su ždrijebane reprezentacije iz drugog, odnosno prvog šešira, slijedio je četvrti pot u kojem se nalazila Hrvatska. Prvo je izvučena Poljska i smještena u skupinu 4. Nakon toga je na red došla naša reprezentacija. Ruka predsjenika EHF-a Michaela Wiederera odlučila je da Hrvatska ide u skupinu s Nizozemskom (svjetske prvakinje iz Japana 2019. godine, bronca EP 2018. godine), Mađarskom i na kraju je, jer se pot tri ždrijebao kao posljednji, sa Srbijom. Hrvatska će svoje susrete igrati u Trondeheim Spektrumu, dvorani koja može primiti 8900 gledatelja.

SKUPINE EHF EURO 2020:

FRANCUSKA, DANSKA, CRNA GORA, SLOVENIJA
RUSIJA, ŠVEDSKA, ŠPANJOLSKA, ČEŠKA
NIZOZEMSKA, MAĐARSKA, SRBIJA, HRVATSKA
RUMUNJSKA, NORVEŠKA, NJEMAČKA, POLJSKA
Raspored naših nastupa je sljedeći:
04.12. 2020. Mađarska – Hrvatska
06.12.2020. Hrvatska – Nizozemska
08.12.2020. Srbija – Hrvatska.

Nastup u Danskoj i Norveškoj bit će 11-ti Hrvatske na Europskim prvenstvima. Do sada im je najuspješniji bio onaj prvi 1994. godine u Njemačkoj kada su osvojile 5. mjesto.

Nenad Šoštarić, izbornik hrvatske ženske rukometne reprezentacije:
„Nema lakog ždrijeba na EP. Želio sam Rumunjsku od nositelja jer će biti dosta mlada nakon svih suspenzija koje imaju zbog dopinga i Crnu Goru. Dobili smo svjetske prvakinje, a danas svatko tko imalo prati ženski rukomet zna njihovu osnovnu postavu od vratarke Wester, preko Polman, Abbingh, Van Heijden i sjajne crte sa Snelder. Srbija je jedna od najtalentiranijih ekipa svijeta ovoga trenutka. Po meni su trebale ranije do velikog rezultata. Nema smisla nabrajati njihovu postavu, ali pogledajte crtu i vanjske igračice, od Lazović Pop, Cvijić, preko Lekić, Lisčević, pa povratnice Krpež. Mađarska je zemlja koja najviše na svijetu ulaže u rukomet. Imaju jednu laganu smjenu generacija, ali to su igračice rođene 96.-te do 98.-me koje su bile svjetske prvakinje u mlađim kategorijama. Ima tu i nešto starijih, iskusnijih. Dakle i tu je sve jasno. Nama je bitno da budemo zdravi. Mi moramo dobiti jednu veliku ekipu da bismo vidjeli jeli put kojim idemo dobar. Mislim da mi to možemo. Raspored igranja je dobar, jer prvi susret igramo s Mađarskom, a on je na takvim natjecanjima uvijek najvažniji. Nakon toga čeka nas Nizozemska, pa Srbija.

Kao što je poznato zbog pandemije korona virusa (COVID -19), Europska rukometna federacija prekinula je u ožujku kvalifikacije za EHF EURO 2020 nakon što su odigrana dva kola. Pravo nastupa na Europskom prvenstvu tako je uz dva domaćina dobilo još 14 reprezentacija, koje su sudjelovale na prvenstvu 2018. godine. Među njima je i Hrvatska.
