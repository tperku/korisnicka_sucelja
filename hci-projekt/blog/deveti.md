---
title: "EHF EURO CUP 2020: Potvrđen raspored i uvjeti natjecanja"
date: "2020-06-22"
image: "./devetaSlika.jpg"
---

Europska rukometna federacija (EHF) službeno je potvrdila već ranije najavljen raspored susreta EHF EURO Cupa 2020. godine. Također su definirali i uvjete pod kojima će dva domaćina Europskog prvenstva 2022. godine, Mađarska i Slovačka odnosno finalisti posljednjeg Prvenstva, Španjolska i Hrvatska igrati to natjecanje.

Naime, kao što je poznato te četiri reperezentacije ne sudjeluju u kvalifikacijama za sljedeće Europsko prvenstvo, jer imaju izravni plasman, pa je EHF za njih organizirao posebno natjecanje pod nazivom EHF EURO CUP. Prije dvadesetak dana domaćini su predložili raspored, a EHF ga je danas konačno i usvojio.

Prema tom rasporedu, Hrvatska će EHF EURO Cup započeti u Slovačkoj početkom studenog ove, a završiti sljedeće godine u svibnju. Evo konačnog rasporeda:

1.KOLO:
04./05. 11. 2020 SLOVAČKA – HRVATSKA , MAĐARSKA – ŠPANJOLSKA

KOLO:
07/08.11.2020 HRVATSKA– MAĐARSKA, ŠPANJOLSKA – SLOVAČKA
KOLO:
06/07.01.2021. ŠPANJOLSKA – HRVATSKA (ili prema međusobnom dogovoru) 10/11.03.2021 SLOVAČKA – MAĐARSKA
KOLO:
09/10.01.2021 HRVATSKA – ŠPANJOLSKA (ili prema međusobnom dogovoru)
13./14.03.2021 MAĐARSKA – SLOVAČKA
KOLO: 28/29.04. 2021
HRVATSKA– SLOVAČKA, ŠPANJOLSKA – MAĐARSKA
KOLO: 01/02.05.2021
MAĐARSKA – HRVATSKA, SLOVAČKA – ŠPANJOLSKA
\*Hrvatska reprezentacija sudjeluje na olimpijskim kvalifikacijama u Francuskoj od 12. do 14. ožujka 2021. godine, i zato je primorana svoje susrete 3. i 4. kola EHF EURO CUPA protiv Španjolske igrati u siječnju sljedeće godine neposredno prije Svjetskog prvenstva u Egiptu u terminima 06./07.01. odnosno 09./10.01 ili prema međusobnom dogovoru

EHF je propisao da se susreti EHF EURO CUPA ne mogu igrati u dvorani kapaciteta manjeg od 2000 gledatelja, s tim da glavne tribine moraju biti na obje bočne strane. Dvorana mora biti prijavljena barem tri mjeseca prije susreta (za 1. i 2. kolo to znači najkasnije 3. kolovoza 2020. godine), kako bi federacije imale dovoljno vremena za pripremu, ali i organizaciju transporta i smještaja ekipa. EHF je također dopustio da se na popisu igrača, koji mora biti gotov devet (9) dana prije susreta može naći čak 35 rukometaša, što će izbornicima otvoriti mogućnost da provjere mnogo njih, odnosno da pravilno rasporede opterećenja s obzirom da 2021. godina ima mnogo natjecanja.
