---
title: "Červar: “Nismo se odrekli svojih snova i idemo dalje“"
date: "2020-07-22"
---

Već nebrojeno puta dosad, bili smo svjedoci da je globalna kriza uzrokovana virusom Covid 19 središte svih zbivanja, no pravo je pitanje kako se suprotstaviti nevidljivom neprijatelju i pobijediti utakmicu? Upravo o tome govorili su gosti Handball Arene – rukometne sportske konferencije koja je održana danas, 22. srpnja 2020. godine u zagrebačkom hotelu Antunović.

O izazovima, aktivnostima i budućnosti hrvatskog rukometa, svoje mišljenje iznijeli su uvaženi čelnici HRS-a: gosp. Tomislav Grahovac, predsjednik HRS-a, gosp. Damir Poljak, glavni tajnik HRS-a i gosp. Lino Červar, izbornik hrvatske muške seniorske reprezentacije. Iako je globalno gledajući, jako teško predvidjeti razvoj situacije te povratak natjecanjima, čelnici HRS-a poručili su da su optimisti i da straha za budućnost ne bi trebalo biti.

Tomislav Grahovac, predsjednik HRS-a:
“Mi sa svoje strane poduzimamo sve što je god moguće i ponašamo se kao da će rukometna sezona početi onako kako smo planirali. Odnosno, predviđeni termin je 26. i 27. rujna za Paket 24 Premijer ligu i 1. HRL za žene. Nakon toga, u listopadu bi trebale početi sve ostale lige, a vidjet ćemo, hoćemo li s obzirom na Covid, uspjeti ostvariti taj plan. Nadam se da će nam Covid dozvoliti da se možemo natjecati.“

Damir Poljak, glavni tajnik HRS-a:
“Mi smo iskoristili ovu stanku kako bismo napredovali na nekim drugim poljima, kad već ne možemo održavati natjecanja na terenu. Prije svega, radimo na digitalizaciji kompletnog sustava kako bismo svima olakšali sudjelovanje u ovom sportu, zatim razvijamo marketinške potencijale, a sve u svrhu popularizacije i poboljšanja hrvatskog rukometa. Mi smo optimisti, optimizam nas nikad ne napušta. Pratimo preporuke nadležnih tijela, straha nema, ali moramo biti oprezni i svi se nadamo boljem sutra.“

Lino Červar, izbornik hrvatske muške seniorske reprezentacije:
“Kad se korona tek pojavila, bio sam u jednom šoku. Nije lako kada ti u osvit zore propadaju snovi, to nikome nije lako. Mislim da mi nismo napustili naše snove, mi se nismo odrekli naših snova i idemo dalje. Koliko god mi je to sve bilo nevjerojatno, u životu se ipak takve stvari događaju. Treba biti skroman, pozitivan i znati da se svi moramo boriti, s pozitivnim stavom. Onda mislim da će sve doći na svoje.
Što se tiče seniora, očekuje nas iscrpljujući raspored za nastavak natjecanja. Zahtjevi su veliki, a puno ljudi traži pobjedu, traži uspjeh, ali pritom zaboravljaju kroz što smo prošli. Onaj koji se bavio sportom zna koliko je teško doći do vrha, to je jedan život posvećen uspjehu.
Koristim priliku da pošaljem svima poruku nade i ohrabrenja, baš svima, svim igračima, igračicama, ljubiteljima rukometa, navijačima u domovini i u inozemstvu i da se što prije vidimo na terenu i na tribinama!“
