---
title: "Odluka IHF-a i iznimna čast za Igora Vorija"
date: "2020-04-29"
image: "./dvadesetaSlika.jpg"
---

Svjetska rukometna federacija (IHF) je na svom posljednjem Kongresu u Kairu, potkraj veljače ove godine, donijela još jednu jako važnu i vrijednu odluku za hrvatski rukomet, odnosno sportskog direktora hrvatskih muških selekcija, Igora Vorija.

Dugogodišnji kapetan naše reprezentacije, izabran je naime, na tom Kongresu, za vršitelja dužnosti predsjednika Komisije za sportaše IHF-a. Iznimna je to čast i obaveza za Igora Vorija, koji će tu dužnost obavljati više od godinu dana, jer će se novi izbor uslijediti, kao što je to uobičajeno na samim Igrama, točnije 08. kolovoza 2021. godine, u Tokiju. Dakle, tada će se birati novi predsjednik. Službena obavijest Svjetske rukometne federacije, s malim zakašnjenjem, vjerojatno uzrokovanog brojnim obvezama IHF oko korona virusa, tek je danas poslana Igoru Voriju i Hrvatskom rukometnom savezu.

Podsjećamo, Igor Vori je u briljantnoj rukometnoj karijeri, koja je trajala od 1997. do 2019. godine, kao igrač osvojio čak deset (10) medalja za Hrvatsku. Najsjajnije su svakako one sa Svjetskog prvenstva u Portugalu i Olimpijskih igara u Ateni gdje je Hrvatska bila zlatna. Naslove nacionalnih prvaka osvajao je u čak u pet zemalja čime se mogu pohvaliti samo rijetki – od Hrvatske, preko Italije, i Španjolske, do Njemačke odnosno Francuske. Nekoliko puta bio je biran za najboljeg obrambenog igrača europskih prvenstava, a vrhunac je bio izbor za najboljeg igrača Svjetskog prvenstva 2009. godine, kojemu je domaćin bila Hrvatska. Godine 2004. dobio je najvišu sportsku nagradu Republike Hrvatske, Franjo Bučar. Nakon igračke karijere, Igor Vori je ostao uz rukomet, i trenutačno obnaša dužnost sportskog direktora nacionalnih muških rukometnih reprezentacija.

Igor Vori, v.d. predsjednika Komisije za sportaše IHF-a:
“Izuzetna mi je čast biti na čelu Komisije sportaša IHF-a. Nadam se da ću moći odgovoriti toj zahtjevnoj ulozi u ovim jako teškim trenucima za sve nas iz rukometne obitelji. Cijeli svijet suočen je s pandemijom korona virusa (COVID-19). Sportske organizacije i sportaši, nalaze se također u iznimno nezavidnoj situaciji. U suradnji sa sportašima i čelnim ljudima Svjetske rukometne federacije, nadam se da ćemo pronaći najmanje bolno rješenje za sve nas.“
