---
title: "Plenum HRS-a: Klubovi jednogalsno podržali promjene"
date: "2020-09-03"
image: "./cetvrtaSlika.jpg"
---

U danu dok je SEHA – Gazprom liga mirovala, Hrvatski rukometni savez održao je radni sastanak s predstavnicima klubova 1. Hrvatske rukometne lige za žene i Paket 24 Premijer lige i pri tome ih upoznao sa svim novostima koje je HRS pripremao posljednjih mjeseci u doba korona krize, a koje bi trebale pomoći da se unaprijedi cijeli sustav rada, natjecanja i međusobne komunikacije.

Uvodno je o novostima govorio predsjednik Hrvatskog rukometnog saveza Tomislav Grahovac:
„Korona kriza promijenila je mnogo toga u našim životima, pa tako i u našem sportu. Posljednjih nekoliko mjeseci, sve službe HRS-a radile su na promjenama gotovo svih propisnika i pravilnika, jer ih je trebalo uskladiti s onim IHF-a i EHF-a. pri tome je pokrenut proces digitalizacije Saveza, i stvaranja e baze podataka za sve one koji imaju dodir s hrvatskim rukometom. To je bio iznimno složen i kompleksan posao. Njime bi HRS trebao ući u 21. stoljeće, pomoći klubovima i sebi da lakše i jednostavnije komuniciramo.“

Glavni tajnik HRS-a Damir Poljak, govorio je o pravom malom rudarskom poslu koji je trebalo napraviti da bi svi propisnici bili pripremljeni na vrijeme, i omogućili nam da na vrijeme počnemo novu sezonu. Usput je predstavnike klubova upoznao i s tri velika natjecanja kojima je Hrvatska domaćin. Riječ je o Svjetskom prvenstvu kadetkinja koje će se održati početkom prosinca ove godine u Poreču, Europskom juniorskom prvenstvu početkom siječnja sljedeće godine također u Poreču, te velikom finalu Svjetskom seniorskom prvenstvu zajedno s Danskom i Norveškom 2025. godine.
„Cilj svih promjena koje smo napravili je da populariziramo rukomet, približimo ga mladima što je moguće više i proširimo bazu onih koji se njime bave. Onaj konačni cilj je dakako stvoriti što je moguće više igračica i igrača koji će jednoga dana moći igrati u reprezentaciji“.

Izvršni tajnik HRS-a, Siniša Ostoić, govorio je pak o razlozima brojnih promjena, posebno onih u sustavu natjecanja mlađih dobnih uzrasta.
„Sve što smo radili utemeljeno je na iskustvima drugih, mnogo većih rukometnih zemalja od nas, ali i egzaktnim podacima i statistikama koje smo mi svojim istraživanjem skupili. Mnogi recimo ne znaju, ali samo 11 posto djevojčica, i 17 posto dječaka ostaje u rukometu nakon par godine treniranja. To je nešto što bi nas sve trebalo zabrinuti. S druge strane, promjenom sustava u mlađim dobnim uzrastima, parno i neparno godište, mi čuvamo cijele generacije da ostanu u rukometu. Primjera radi, a od 28 igrača koji su bili na popisu Line Červara za Europsko prvenstvo 2020. godine, samo 7 ih je neparno godište. Gdje su nestali ostali. I mogli bismo tako nabrajati u nedogled.“

Ono što je klubove posebno zanimalo bio je ždrijeb startnih brojeva, odnosno izvlačenje parova natjecanja. U 1. HRL za žene tako su sretnom rukom predsjednika Tomislava Grahovca izvučeni sljedeći brojevi klubova, odnosno parovi natjecanja koji su složeni na osnovu Bergerove tablice. Dakle, redom su ždrijebani:

1. Lokomotiva, 2. Podravka Vegeta, 3. Dugo Selo 55, 4. Zrinski, 5. Bjelovar, 6. Umag, 7. Sinj, 8. 1234 Virovitica, 9. Koka, 10. Dalmatinka, 11.Osijek, 12.Split 2010, 13. Murvica, 14. Sesvete Agroproteinka.

Drugim riječima parovi 1. kola su:
Lokomotiva – Sesvete Agroproteinka
Podravka Vegeta- Murvica
Dugo Selo 55 – Split 2010
Zrinski – Osijek
Bjelovar – Dalmatinka
Umag – Koka
Sinj – 1234 Virovitica

U Paket 24 Premijer ligi, ždrijeb je bio poludirigiran, jer je zbog želje Planet sporta da u izravnim prijenosima ima što više susreta ove sezone, trebalo razdvojiti tri zagrebačka i tri kluba iz zapadnog dijela Hrvatske, da ne igraju isti dan i u isto vrijeme. Tako je tajnik HRS-a, Damir Poljak, najprije izvukao na poziciju broj 1. Sesvete, 6. Dubravu, 9. Goricu. Tim sustavom se dobilo na osnovu Bergerovih tablica na svi ne igraju istoga dana. Tri kluba iz zapadnog dijela su razvrstana na pozicije: 2. Zamet, 7. Poreč, 8. Umag. Kada su im još dodani na 3. mjestu Varaždin 1930, 4. Dubrovnik, 5. Spačva Vinkovci, te 10. Bjelovar bilo je jasno tko su parovi prvoga kola. To su:

Sesvete – Bjelovar
Zamet – Gorica
Varaždin 1930 – Umag
Dubrovnik – Poreč
Spačva Vinkovci – Dubrava

Osim toga, predstavnici klubova detaljno su upoznati s novim sustavom online vođenja lige, o čemu je iscrpno govorio Tomica Madjerčić, s marketinškim i medijskim priručnicima koji propisuju obveze klubova i HRS-a u provođenju natjecanja s ciljem popularizacije istih i podizanjem na višu razinu.
