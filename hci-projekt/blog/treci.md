---
title: "SP 2021: Dobra skupina za Hrvatsku"
date: "2020-09-04"
image: "./trecaSlika.jpg"
---

U spektakularnoj svečanosti na platou Gize u Kairu ispred piramida, danas 4. rujna, održan je ždrijeb 27. Svjetskog rukometnog prvenstva kojemu će Egipat biti domaćin od 13. -31. siječnja 2021. godine. Hrvatska je dobila skupinu s kojom objektivno može biti zadovoljna. Tu su Katar, Japan i Angola.

Hrvatska je prilikom ždrijeba bila u prvom šeširu ili potu u skupini Danskom, Španjolskom, Norveškom, Slovenijom, Njemačkom, Portugalom i Švedskom. Domaćin Egipat bio je u drugom, a Francuska nakon slabog nastupa na Europskom prvenstvu tek u trećem šeširu ili potu. To su nedvojbeno bile dvije reprezentacije koje su svi željeli izbjeći u ždrijebu. Na kraju su Egipćani odabrali skupinu sa Švedskom, Češkom i južnoameričkom reprezentacijom koja to mora izboriti nakon skorašnjih kvalifikacija, a Francuzi su u skupini s Norveškom, Ausrtijom i predstavnikom Sj. Amerike koji to također mora izboriti kroz kvalifikacije. Tri najbolje ekipe iz svake skupine idu dalje.

Hrvatska je nastup u Egiptu 14-ti na svjetskim prvenstvima. Uz zlato 2003. godine, tu su još tri srebne i jedna brončana medalja. Posljednja medalja najmanjeg sjaja osvojena je pod vodstvom Slavka Goluže, prije sedam godina u Španjolskoj. Vrijeme je da se taj za naš rukomet dugački post napokon prekine.

Lino Červar, izbornik hrvatske muške rukometne reprezentacije:
„Ne možemo reći da smo nezadovoljni ždrijebom. Sljedeća godina je vrlo zahtjevna, jer kao što znate čeka nas SP, pa olimpijske kvalifikacije, pa nadam se nakon toga i Olimpijske igre u Tokiju. Jako je bitno da svi ostanemo zdravi, u cijeloj ovoj situaciji s koronom. Katar smo nedavno pobijedili u Poreču na Croatia kupu, Japan je reprezentacija u stalnom uzrastu , a ja sam kao izbornik Makedonije igrao s Angolom i znam da mogu biti neugodni. Dalje ne bih previše razmišljao i kalkulirao jer svaka utakmica je priča za sebe. Mi moramo biti zdravi i motivirani , i onda ne bi smjelo hiti poteškoća.“

Svjetsko prvenstvo u Egiptu prvo je u povijesti s 32 reprezentacije. One su razvrstane u osam skupina po četiri reprezentacije od kojih će samo najslabija otpasti u prvom krugu. Nakon toga formiraju se četiri skupine s po šest reprezentacija od kojih na kraju dvije najbolje idu u četvrtfinale, odnosno nokaut fazu i borbu za medalje. Osmina finala dakle više ne postoji. Prvenstvo se igra u dva grada. Tri dvorane nalaze su u Kairu i njegovoj široj okolici, a četvrta je u Alexandriji koja je od Kaira udaljena 125 kilometara. Egipćani se još uvijek nadaju da će gledatelji moći priustvovati susretima.

SKUPINE SP 2021. GODINE:

A: NJEMAČKA, MAĐARSKA, URUGVAJ,Z. OTOČJE
B: ŠPANJOLSKA, TUNIS, BRAZIL, POLJSKA
C: HRVATSKA, KATAR, JAPAN, ANGOLA
D: DANSKA, ARGENTINA, BAHREIN, KONGO
E: NORVEŠKA, AUSTRIJA, FRANCUSKA, SJ. AMER 1
F: PORTUGAL, ALŽIR, ISLAND, MAROKO
H: SLOVENIJA, BJELORUSIJA, KOREJA, RUSIJA
G: ŠVEDSKA, EGIPAT, ČEŠKA,JUŽ. AMER 1
