---
title: "SP 2021: Hrvatska u prvom šeširu očekuje ždrijeb 5. rujna!"
date: "2020-07-23"
---

Međunarodna rukometna federacija (IHF) odredila je šešire za ždrijeb Svjetskog prvenstva koje je na rasporedu od 14. do 31. siječnja 2021. u Egiptu. Unatoč epidemiološkoj situaciji, svjetska smotra u dalekom Egiptu trebala bi biti prvo veliko rukometno natjecanje na kojem će sudjelovati 32 momčadi.

Prije nekoliko dana objavljen je datum održavanja ždrijeba – 5. rujna, a sada su objavljeni i šeširi. Hrvatska ždrijeb čeka smještena u prvom šeširu, zajedno s braniteljem naslova Danskom te Švedskom, Norveškom, Slovenijom, Njemačkom, Portugalom i Španjolskom.

Popis 30 zemalja koje će se boriti za svjetski naslov donosimo u nastavku:
Šešir 1: Danska, Španjolska, Hrvatska, Norveška, Slovenija, Njemačka, Portugal, Švedska
Šešir 2: Egipat, Argentina, Austrija, Mađarska, Tunis, Alžir, Katar, Bjelorusija
Šešir 3: Island, Brazil, Urugvaj, Češka, Francuska, Koreja, Japan, Bahrein
Šešir 4: Angola, Zelenortska Republika, Maroko, Kongo, Poljska, Rusija

Preostale dvije reprezentacije saznat ćemo naknadno. Odnosno, Srednja i Južna Amerika imat će svog predstavnika nakon turnira u Salvadoru koji će se igrati od 19. do 25. listopada 2020. godine, dok je još uvijek nepoznanica kad će to učiniti Sjeverna Amerika.
