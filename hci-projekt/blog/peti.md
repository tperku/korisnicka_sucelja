---
title: "EHF EURO Cup: Sa Slovačkom u Bratislavi, Mađare dočekujemo u Osijeku"
date: "2020-08-06"
image: "./petaSlika.jpg"
---

Kao što je to uobičajeno kad su u pitanju natjecanja pod kapom Europske rukometne federacije (EHF), zemlje domaćini dužne su tri mjeseca ranije prijavite datume i gradove u kojima će se igrati susreti. Tako je i s EHF EURO Cupom, natjecanjem u kojem će sudjelovati hrvatska muška rukometna reprezentacija zajedno s Mađarskom, Slovačkom i Španjolskom. Sve te reprezentacije, naime, imaju osiguran izravni plasman na sljedeću europsku smotru, pa im EHF EURO Cup služi kao dobra provjera forme, ali i za i uigravanje, odnosno za popunu termina kad ostale zemlje imaju kvalifikacije.

Hrvatska će započeti natjecanje u gostima protiv Slovačke i to, 04. studenog u Bratislavi. Igrat će se u dvorani Ondej Nepala koja može primiti 10 500 gledatelja. Točna satnica bit će poznata nakon razgovora s EHF-om i vlasnikom televizijskih prava. Inače, posljednji susret Slovačke i Hrvatske odigran je također u Bratislavi 2013. godine, u kvalifikacijama za EURO i završio je uvjerljivom pobjedom naše reprezentacije 32:21.

Tri dana poslije, Hrvatska je domaćin Mađarskoj. Naše sjeverne susjede ugostit ćemo u dvorani Gradski vrt u Osijeku 07. studenog. Točna satnica utakmice i tu će biti određena naknadno. S Mađarima smo posljednji put igrali na Svjetskom prvenstvu u Francuskoj 2019. godine i pobijedili 31:28. Naša reprezentacija je u Slavoniji, kao uostalom i u svim drugim gradovima Hrvatske jako rado viđena i uvijek iznimno srdačno dočekana, i ne sumnjamo da će tako biti i početkom studenog, osobito ukoliko se smiri pandemija korona virusa. Hrvatski rukometaši svoj su posljednji susret u Osijeku imali prije dvije godine, na startu kvalifikacija za EURO 2020. godine, protiv Švicarske koju su u sjajnoj atmosferi pobijedili 31:28. Neka se ta lijepa tradicija nastavi i s Mađarskom.
